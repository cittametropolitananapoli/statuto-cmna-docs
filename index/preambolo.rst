=========
PREAMBOLO 
=========

La comunità costituita dalle popolazioni insediate intorno al golfo di Napoli e alle sue isole, lungo le pianure, i monti ed i vulcani circostanti, unita da storici legami territoriali, economici, sociali e culturali, è ordinata istituzionalmente nella Città metropolitana di Napoli. 
Questa “Nuova Città”, nella consapevolezza di essere un’area strategica per il Mezzogiorno e per l’intera Italia, persegue – con il concorso attivo dei suoi cittadini e dei Comuni che la compongono – l’obiettivo di una rinnovata crescita economica e civile. 
Tale crescita è la premessa indispensabile per valorizzare compiutamente le straordinarie capacità attrattive di cui essa dispone, per rafforzarne i legami comunitari, per collaborare e per competere, forte della propria inconfondibile identità, con le altre aree territoriali del Mediterraneo, dell’Europa e del mondo. 