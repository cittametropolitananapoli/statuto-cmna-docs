CAPO VI 
-------

Art. 56 - Norma finale di prima attuazione
~~~~~~~~~~~~~~~~~~~~~~~~~~~~~~~~~~~~~~~~~~
 
1. La norma transitoria si applica dalla data di entrata in vigore del presente Statuto fino alla data di proclamazione del Sindaco metropolitano eletto a suffragio universale.

2. Sino alla proclamazione del Sindaco metropolitano eletto a suffragio universale diretto, il Sindaco del Comune capoluogo assume di diritto la carica di Sindaco della Città metropolitana e si attiene alle seguenti regole per il programma di mandato e la nomina del Vice Sindaco e dei Consiglieri delegati.

3. Il Sindaco metropolitano, entro 15 giorni dall’assunzione delle proprie funzioni, presenta al Consiglio, e ne trasmette copia alla Conferenza metropolitana, il proprio programma di mandato e contestualmente nomina il Vicesindaco dandone comunicazione al Consiglio metropolitano.

4. Il programma di mandato è discusso nei successivi 10 giorni in apposita seduta del Consiglio metropolitano che può apportarvi le modifiche ritenute necessarie.

5. Il Sindaco metropolitano, entro 10 dall’assunzione delle proprie funzioni, nomina i Consiglieri delegati a cui conferisce deleghe per settori organici dell’amministrazione metropolitana da esercitarsi secondo le direttive e in conformità con il programma di mandato.

6. Il Sindaco metropolitano può altresì conferire specifiche deleghe a Consiglieri che riguardino particolari programmi o progetti.

7. Le nomine dei Consiglieri delegati sono comunicate al Consiglio che, nei 10 giorni dalla comunicazione, può esprimere il proprio dissenso a maggioranza assoluta dei suoi componenti. A tali fini, nel predetto termine – qualora ne faccia richiesta almeno 1/3 dei suoi componenti – si tiene un'apposita seduta del Consiglio metropolitano.
 
8. Il dissenso può essere espresso anche per i singoli Consiglieri delegati.

9. Nel caso in cui si manifesti il dissenso per uno o più Consiglieri delegati il Sindaco metropolitano è tenuto a revocare la nomina.

10. Gli atti di competenza dei Consiglieri delegati sono trasmessi al Sindaco o al Vicesindaco, se da lui delegato, che valuta se è necessario acquisire il parere della Conferenza dei Consiglieri delegati. L'eventuale parere negativo comporta l’obbligo di revoca o di annullamento dell’atto che possono essere disposti anche dal Sindaco Metropolitano.
